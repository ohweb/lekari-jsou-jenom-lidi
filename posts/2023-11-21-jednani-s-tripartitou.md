---
title: Jednání s Tripartitou
date: 2023-11-21
perex: "Proč jsme se dnes nedohodli? A proč jsme již potřetí odmítli stejnou nabídku? Představené miliardy a změny v platových třídách včetně zbrusu nového konceptu garantovaného platu mohou znít sice mediálně fantasticky, nicméně pojďme si vysvětlit problémy a nesmyslnou složitost tohoto návrhu."
---
Lékař cca rok po nástupu do práce by nyní měl mít garantovaný plat za normální pracovní
dobu (tedy 40 h týdně jako každý jiný zaměstnanec) 44 578 Kč, což je navýšení
o cca 3 000 Kč. Ale je to opravdu tak?

Lékař 1 má nyní plat 41 380 Kč, zároveň má příplatky ve výši 3 000 Kč (třeba osobní
příplatek, protože je šikovnější, dělá něco navíc atp.), garantovaná výše příjmu
pro něj je nyní 44 578 Kč, dostane tedy přidáno 198 Kč.

Lékař 2 má nyní plat 41 380 Kč, žádný příplatek nemá. Protože se nachází 3 198 Kč
pod úrovní garantovaného platu, dostane tedy tento rozdíl ve formě příplatku.
A dostává se tedy na úroveň lékaře 1, přestože proto nic neudělal.

Celý tento model tedy nabourává motivační efekt osobního či jiného příplatku a je
ve svém efektu daleko více rovnostářský než zvýšit základ ve formě tabulkového tarifu.

Dnes nám bylo představen návrh 5% navýšení platů zdravotníků (tedy hluboko pod 
úrovní inflace), jak by se tedy promítlo to?

Lékař 3 by nyní měl základ 43 449 Kč, garantovaný plat zůstává stále 44 578 Kč a
mění se pouze to, že dostane o něco více v základu a o něco méně formou příplatku
(1 199 Kč).

A konečně lékař 4, který pokud má osobní ohodnocení alespoň 1 129 Kč, takže by se
celkově nad výší garantovaného platu 44 578 Kč dostal, nedostane nic.

Navýšení tabulky se tak značně vykrývá s předchozím opatřením garantovaného platu
a pro spoustu lékařů bude mít ve svém důsledku nulový efekt.

Nutno ještě podotknout, že existuje Lékař 5, na kterého ministr vůbec nemyslí, a
který pracuje v nemocnici, která není přímo řízená státem a ten nedostane vůbec nic.

Dále je potřeba zdůraznit, že přesčasy momentálně tvoří až 50 % příjmů lékařů,
což je z mnoha důvodů nevyhovující. Pokud to pan ministr Válek s dodržováním
zákoníku práce myslí opravdu vážně, povede to k propadu příjmů lékařů o cca 30 - 40 %.
Pokud tento výpadek z příjmů nebude nijak kompenzován, povede to ke dvěma scénářům.
Buď se zákony v českých nemocnicích budou porušovat až za hranici bezpečnosti péče
zvesela dále a budeme tam, kde jsme byli, nebo nás čeká masivní odliv lékařů z nemocnic….

![Tabulkový plat lékaře cca rok po nástupu do zaměstnání](/images/tabulkovy-plat-lekare-cca-rok-po-nastupu-do-zamestnani.jpg)
