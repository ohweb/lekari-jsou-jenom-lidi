---
id: 15
question: Pracovní pohotovost - PŘÍSLUŽBA. Je pravda že kdo vypověděl přesčasy, nemůže sloužit příslužby?
---
Ano, zákoník práce v tomto hovoří jasně. Konkrétně se můžeme podívat na ustanovení
§ 95, § 140 a § 78, odstavec h).

**§ 95** Pracovní pohotovost může zaměstnavatel na zaměstnanci požadovat jen, jestliže
se o tom se zaměstnancem dohodne. Za dobu pracovní pohotovosti přísluší zaměstnanci
odměna podle § 140. Za výkon práce v době pracovní pohotovosti přísluší zaměstnanci
mzda nebo plat; odměna podle § 140 za tuto dobu nepřísluší. 
**Výkon práce v době pracovní pohotovosti nad stanovenou týdenní pracovní dobu je prací přesčas**
(§ 93). Pracovní pohotovost, při které k výkonu práce nedojde, se do pracovní doby nezapočítává. 

**§ 140** Za dobu pracovní pohotovosti přísluší zaměstnanci odměna nejméně
ve výši 10 % průměrného výdělku.

**§ 78** h) pracovní pohotovostní doba, v níž je zaměstnanec připraven k případnému
výkonu práce podle pracovní smlouvy, která musí být v případě naléhavé potřeby
vykonána nad rámec jeho rozvrhu pracovních směn. Pracovní pohotovost může být jen
na jiném místě dohodnutém se zaměstnancem, odlišném od pracovišť zaměstnavatele.

Z výše citovaných odstavců zákoníku práce tedy vyplývá, že:
- zaměstnavatel se s vámi může dohodnout na libovolném množství pracovní pohotovosti.
- během doby pracovní pohotovosti se nesmíte zdržovat na pracovišti (může se stát, 
  že vám tento "benefit" v podobě setrvání na pracovišti zaměstnavatel nabídne)
- za tuto dobu dostáváte nejméně 10 % mzdy či platu.
- jakmile ale během pracovní pohotovosti dostanete pokyn přijet na pracoviště, 
  začíná se toto počítat jako práce **přesčas**, tedy včetně odměny za práci přesčas.
  Tato doba bude také samozřejmě podléhat veškerým zákonným limitům pro práci přesčas.
  Nemá tedy smysl, aby zaměstnavatel požadoval pohotovost od zaměstnanců, kteří
  již překročili zákonem stanovený limit pro množství práce přesčas.

Jinými slovy: u nás všech, kteří jsme vypověděli dobrovolnou přesčasovou práci
nemá smysl, abychom drželi pracovní pohotovost, protože v případě potřeby,
nebudeme moci do práce přijet.

Pracovní pohotovost je rovna době odpočinku. Je-li však přerušena povoláním do práce (tedy prací přesčas),
**musí po této práci následovat minimálně 8 hodin nepřetržitého denního odpočinku.**
**Zjednodušeně pokud přijdete do práce ve 3h ráno, byť jen na hodinu, nemůžete jít ten samý den na naplánovanou ranní směnu.**

Pro více informací [pokračujte na detailní článek o pracovní pohotovosti](https://www.pravniprostor.cz/clanky/pracovni-pravo/pracovni-pohotovost).
