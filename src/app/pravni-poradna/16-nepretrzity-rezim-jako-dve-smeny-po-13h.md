---
id: 16
question: "Zaměstnavatel nám poslal rozpis směn na prosinec 2023. V pracovní smlouvě
máme zakotvený jednosměnný režim práce (40 hodin týdně), nemůže nás tedy převést
do nepřetržitého režimu. To se zaměstnavatel snaží obejít rozdělením dne do dvou
směn v délce 13,5 hodiny (překryv 1,5 hodiny). Jak máme postupovat?"
---
Obecně je zaměstnavatel oprávněn stanovit rozvržení pracovní doby jednostranně. Ani takto jednostranně rozvržená pracovní doba však nesmí být v rozporu s obsahem pracovní smlouvy zaměstnance, provozním řádem a hlavně se zákonnými limity maximální délky směny, s limity minimálního nepřetržitého denního odpočinku či nepřetržitého odpočinku v týdnu či s principem (povinností) zajištění rovných pracovních podmínek všem zaměstnancům.

Z Vašeho dotazu vyplývá, že ve Vašem případě k těmto rozporům se zákoníkem práce, obsahem pracovní smlouvy a provozním řádem dochází.

Lékaři jistě nejsou povinni podepisovat nový rozvrh pracovní doby, zaměstnavatel je jen povinen je s tímto rozvrhem předem seznámit dva týdny předem. Nejedná se tedy o dohodu mezi zaměstnancem a zaměstnavatelem, k jejímuž uzavření by zaměstnanec musel připojit svůj podpis. Lze doporučit (a právně je mnohem bezpečnější) jakékoliv návrhy nového rozvržení pracovní doby či snad nové rozpisy této doby nepodepisovat tak, aby zaměstnavatel nemohl z tohoto podpisu dovozovat, že se obě strany na nové pracovní době dohodly. Za odepření podpisu nového rozvržení pracovní doby není možné zaměstnance jakkoliv postihovat.

V případě, že je nové rozvržení pracovní doby v rozporu se zákonem, resp. pracovní smlouvou, je na místě zaměstnavatele písemně vyzvat, aby tento rozpor odstranil s upozorněním, že pokud tak neučiní ve Vámi stanovené lhůtě, budete nuceni se obrátit na zřizovatele, příp. na místně příslušný inspektorát práce, aby postup zaměstnavatele přezkoumal. Totéž platí i pro situaci, kdy je pracovní doba nově rozvržena objektivně méně výhodně jen pro určité zaměstnance, aniž by k tomuto byly dány objektivní důvody (těmito objektivními důvody samozřejmě nemůže být skutečnost, že znevýhodnění zaměstnanci odepřeli např. výkon přesčasové práce mimo zákonný limit apod.).

Pro rozvržení práce platí tato základní zákonná pravidla: Každá směna, která překračuje dobu 12 hodin po sobě jdoucích je protiprávní. Výkon práce bez čerpání nepřetržitého denního odpočinku alespoň v rozsahu 11, resp. 8, hodin denně a nepřetržitého týdenního odpočinku v rozsahu alespoň 24 + 11, resp. + 8, hodin po sobě jdoucích je protiprávní. Výkon práce přesčas poté, kdy již byl vyčerpán její limit pro daný rok (ať již nařízené práce přesčas 150 hodin či 416, resp. 832, hodin dohodnuté práce přesčas a další dohodnuté práce přesčas ve zdravotnictví) je protiprávní.

Pokud tedy nové rozvržení pracovní doby nutí lékaře na Vašem oddělení pracovat v rozporu s uvedenými limity zákoníku práce, není v částech odporujících zákonu platné a není na místě jej dodržovat. I na to, že protiprávní rozvržení pracovní doby nebude ze strany lékařů respektováno, je však určitě třeba zaměstnavatele předem prokazatelným způsobem upozornit tak, aby byl schopen rozvržení změnit, resp. za lékaře, kteří takto ze služby vypadnou, doplnit náhradu.
