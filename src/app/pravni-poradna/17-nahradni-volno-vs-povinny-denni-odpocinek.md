---
id: 17
question: "Jak funguje odcházení domů po službě? Je to náhradní volno nebo povinný denní odpočinek?"
---
Náhradní volno je z povahy věci možné čerpat jen v době, na níž jinak připadá pracovní doba, resp. směna (tedy není možné jej nařídit na dobu nepřetržitého denního odpočinku), lze dovodit, že kvalifikuje-li sám zaměstnavatel dobu po skončení 24hodinové služby jako dobu způsobilou pro čerpání náhradního volna, měla tato doba původně dle rozvrhu práce být směnou.

Pokud k vyplacení odměny za 24h. službu nedojde v plném rozsahu s odůvodněním, že zaměstnanec po této službě čerpal náhradní volno, za něž byla tato odměna zkrácena, má tento zaměstnanec dvě možnosti, a to domáhat se doplacení odměny v rozsahu náhradního volna, které ve skutečnosti náhradním volnem nebylo (a jeho čerpání nebylo umožněno jindy), neboť bylo nařízeno na dobu nepřetržitého denního odpočinku, nebo se domáhat proplacení překážek v práci na straně zaměstnavatele v situaci, kdy zaměstnavatel tvrdí, že doba po skončení 24h služby je další směnou a přesto zaměstnance posílá domů.

Nárok na odpočinek se řídí ustanovením § 90 zákoníku práce, který stanoví:
 1. *Zaměstnavatel je povinen zaměstnanci poskytnout nepřetržitý denní odpočinek v trvání alespoň 11 hodin během 24 hodin po sobě jdoucích a mladistvému zaměstnanci v trvání alespoň 12 hodin během 24 hodin po sobě jdoucích.*
 2. *Odpočinek podle odstavce 1 může být zkrácen až na 8 hodin během 24 hodin po sobě jdoucích zaměstnanci staršímu 18 let za podmínky, že následující odpočinek mu bude prodloužen o dobu zkrácení tohoto odpočinku … ve zdravotnických zařízeních...*

Z citované dikce zákona vyplývá, že po skončení 24hodinové služby má zaměstnanec nárok na zkrácenou část nepřetržitého denního odpočinku (tj. v tomto případě na celkem 11 hodin, které nebyly během oněch 24 hodin práce vůbec čerpány) + na další nepřetržitý denní odpočinek v trvání 11 hodin (tj. pokud by nedošlo k jeho zkrácení na 8 hodin dle § 90 odst. 2 zákoníku práce).

Pokud tedy skončíte 24hodinovou službu např. ve středu v 7:00 hod., nemůžete při standardní minimální délce nepřetržitého denního odpočinku (11 hodin) nastoupit k výkonu práce dříve, nežli ve čtvrtek v 5:00 hod.

Náhradní volno za práci přesčas je dle § 348 odst. 1 písm. c) zákoníku práce výkonem práce, **proto není možné slučovat toto náhradní volno a nepřetržitý denní odpočinek.**

Náhradní volno za práci přesčas, pokud se na něm se zaměstnavatelem domluvíte, tak můžete čerpat až poté, kdy v plné výši proběhne nepřetržitý denní odpočinek; totéž platí i pro nepřetržitý odpočinek v týdnu.
