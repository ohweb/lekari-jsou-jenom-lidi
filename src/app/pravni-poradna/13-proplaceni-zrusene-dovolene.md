---
id: 13 
question: "Zaměstnavatel mi zrušil do konce roku dovolenou, zbývají mi vyčerpat
3 týdny. Musí mi je proplatit, pokud je nechci převést do dalšího roku nebo je na
zaměstnavateli, kolik dovolené mi převede do dalšího roku?"
---
Převedení dovolené do dalšího roku je v uvedeném případě skutečně na rozhodnutí
zaměstnavatele. Nevyčerpaná část dovolené se proplácí pouze v případě ukončení
pracovního poměru.

Pro úplnost níže doplňuji ustanovení § 218 zákoníku práce, které upravuje situaci,
kdy nebyla ani do 30.6. následujícího kalendářního roku vyčerpána dovolená převedená
do dalšího roku:

1. Čerpání dovolené podle § 211 je zaměstnavatel povinen zaměstnanci určit tak,
   aby dovolenou vyčerpal v kalendářním roce, ve kterém zaměstnanci právo na dovolenou
   vzniklo, ledaže v tom zaměstnavateli brání překážky v práci na straně zaměstnance
   nebo naléhavé provozní důvody.
2. S přihlédnutím k oprávněným zájmům zaměstnance lze na základě jeho písemné
   žádosti část dovolené za kalendářní rok, na kterou vzniklo právo v příslušném
   kalendářním roce a která přesahuje 4 týdny a u pedagogických pracovníků a 
   akademických pracovníků vysokých škol 6 týdnů, převést do následujícího
   kalendářního roku.
3. Nemůže-li být dovolená vyčerpána podle odstavce 1 nebo byla-li její část převedena
   podle odstavce 2, je zaměstnavatel povinen určit ji zaměstnanci tak, aby byla
   vyčerpána nejpozději do konce následujícího kalendářního roku, není-li
   v odstavci 5 stanoveno jinak.
4. Není-li čerpání dovolené určeno nejpozději do 30. června následujícího kalendářního
   roku, má právo určit čerpání dovolené rovněž zaměstnanec. Čerpání dovolené je
   zaměstnanec povinen písemně oznámit zaměstnavateli alespoň 14 dnů předem, pokud
   se nedohodne se zaměstnavatelem na jiné době oznámení.
5. Nemůže-li být dovolená vyčerpána ani do konce následujícího kalendářního roku
   proto, že zaměstnanec byl uznán dočasně práce neschopným nebo z důvodu čerpání
   mateřské anebo rodičovské dovolené, je zaměstnavatel povinen určit dobu čerpání
   této dovolené po skončení těchto překážek v práci.
