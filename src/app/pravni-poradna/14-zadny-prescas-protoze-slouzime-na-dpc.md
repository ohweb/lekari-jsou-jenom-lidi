---
id: 14
question: "Můj nadřízený mi sdělil, že jsem nevykonal tento rok ještě žádnou práci
přesčas, jelikož se v naší nemocnici slouží na DPČ. V prosinci mi proto plánuje
nařizovat práci přesčas do zákonného limitu 150 hodin. Jak se mám bránit?"
---
Uvedená situace je v praxi v poslední době velice častá. Výchozí podmínky jsou
takové, že lékař, který má vedle své pracovní smlouvy u totožného zaměstnavatele
uzavřenu ještě dohodu o pracovní činnosti (DPČ), na jejímž základě vykonává zcela
totožnou práci jako dle pracovní smlouvy, tuto DPČ vypoví a zaměstnavatel tomuto
lékaři obratem nařídí práci přesčas (do 150 hodin ročně) s nepravdivým odůvodněním,
že tuto práci přesčas může do limitu 150 hodin nařídit, protože práce na vypovězenou
DPČ přece nebyla prací přesčas.

K této argumentaci zaměstnavatele je nutno především konstatovat, že i dle judikatury
Nejvyššího soudu ČR a Nejvyššího správního soudu ČR (viz rozhodnutí Nejvyššího soudu
ČR sp. zn. 21 Cdo 1573/2012 či Nejvyššího správního soudu č.j. 3 Ads 11/2011 – 47)
je DPČ, na jejímž základě má být vykonávána práce stejného druhu jako je práce,
kterou zaměstnanec (lékař) již vykonává na základě pracovní smlouvy (jakkoliv je
v DPČ tato práce účelově pojmenovaná jinak), od počátku neplatná, neboť takováto
konstrukce je v zásadním rozporu s ustanovením § 34 odst. 2 věta prvá zákoníku práce,
kde se doslova uvádí:
*Zaměstnanec v dalším základním pracovněprávním vztahu u téhož zaměstnavatele nesmí vykonávat práce, které jsou stejně druhově vymezeny.*

Pokud jde o posouzení právní povahy práce dle takto neplatné DPČ, použije se dikce
ustanovení § 555 občanského zákoníku, kde se uvádí:
1. Právní jednání se posuzuje podle svého obsahu.
2. Má-li být určitým právním jednáním zastřeno jiné právní jednání, posoudí se podle jeho pravé povahy.

V případě jakýchkoliv pochybností je dále možné se odkázat na ustanovení § 18 zákoníku
práce, dle nějž platí, že *je-li možné právní jednání vyložit různým způsobem, použije se výklad pro zaměstnance nejpříznivější.*

V intencích citovaných zákonných ustanovení platí, že práce vykonávaná na základě
neplatné DPČ je ve vztahu k pracovní smlouvě prací nad stanovenou týdenní pracovní
dobu, tedy prací odpovídající zákonné definici práce přesčas dle § 78 odst. 1 písm.
i) zákoníku práce.

Z uvedeného výkladu tedy jednoznačně plyne, že veškerá práce vykonávaná za výše
uvedených podmínek na základě neplatné DPČ je prací přesčas. Pokud tedy práce dle
DPČ v daném kalendářním roce překročila 150 hodin, není zaměstnavatel oprávněn 
dotčenému zaměstnanci jakoukoli další práci přesčas nařizovat. Naopak zaměstnanec
má právo požadovat kompenzaci rozdílu mezi odměnou z DPČ a tím, co mu měl zaměstnavatel
vyplatit, pokud by tato práce byla správně hodnocena jako práce přesčas.

Jen pro úplnost uvádím, že u nařízené práce přesčas do 150 hodin ročně platí omezení
dle ustanovení § 93 odst. 2 zákoníku práce, tedy pravidlo, že *nařízená práce přesčas nesmí u zaměstnance činit více než 8 hodin v* ***jednotlivých*** *týdnech.* Na rozdíl
od dohodnuté přesčasové práce, kde se vychází z týdenního průměru (a kterou je tak
možné sloužit v jednom týdnu např. 12 hodin a v druhém týdnu jen 4 hodiny, tedy
průměrně 8 hodin přesčasů týdně) u nařízené práce přesčas do 150 hodin ročně může
zaměstnanec sloužit nejvíce 8 hodin přesčasů týdně.

Zaměstnavateli tedy doporučuji v případě jeho postupu, kdy s ohledem na ukončení
DPČ lékaři v prosinci nařídí práci přesčas zaslat toto sdělení (které je samozřejmě
třeba upravit dle konkrétních okolností):

*Vážený pane řediteli,*

*tímto Vám sděluji, že dohoda o pracovní činnosti (DPČ), na jejímž základě jsem v tomto roce vykonával fakticky stejnou práci jako dle mé aktuální pracovní smlouvy, byla od počátku neplatná, když jejím účelem bylo pouze zastřít výkon práce přesčas (blíže viz § 34 odst. 2 věta prvá zákoníku práce a § 555 odst. 2 občanského zákoníku, jakož i rozhodnutí Nejvyššího soudu ČR sp. zn. 21 Cdo 1573/2012 či Nejvyššího správního soudu č.j. 3 Ads 11/2011 – 47).*

*Veškerá práce odvedená na základě uvedené dohody o pracovní činnosti v tomto roce tak byla prací přesčas. Vzhledem k tomu, že práce na předmětnou DPČ překročila v tomto kalendářním roce limity nařízené práce přesčas (do 150 hodin ročně), jakož i limity dohodnuté práce přesčas (do 416 hodin ročně včetně nařízených 150 hodin), byl by jakýkoliv další výkon nařízené či dohodnuté práce přesčas v tomto roce v rozporu se zákoníkem práce (dohodu o další dohodnuté práci přesčas ve zdravotnictví jsem s Vámi neuzavřel).*

*Bude-li mi tedy práce přesčas v prosinci nařízena, nemohu tuto legálně vykonávat. Naopak bych byl v takovém případě nucen její výkon odmítnout a v případě jakéhokoliv nátlaku či postihu za toto odmítnutí se následně obrátit na místně příslušný inspektorát práce s podnětem k prověření takového Vašeho postupu, který však samozřejmě nechci předjímat.*
    
*V této souvislosti Vás též upozorňuji na nedoplatek mé odměny za práci dle DPČ, když tato měla být správně odměňována jako práce přesčas a odměna za tuto práci měla být zohledněna i v průměrném výdělku dle pracovní smlouvy, k čemuž nedošlo a čímž jsem byl na odměně značně zkrácen (viz přiložený článek).*

*S pozdravem…*
