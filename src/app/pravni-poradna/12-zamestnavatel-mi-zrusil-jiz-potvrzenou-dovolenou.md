---
id: 12 
question: "Zaměstnavatel mi zrušil již potvrzenou dovolenou na prosinec. Mám s
manželkou koupené letenky, musí zaměstnavatel nahradit škodu i za manželku?"
---
V ustanovení § 217 odst. 3 zákoníku práce se doslova uvádí:

*Zaměstnavatel je povinen nahradit zaměstnanci náklady, které mu bez jeho zavinění vznikly proto, že zaměstnavatel změnil jemu určenou dobu čerpání dovolené nebo že ho odvolal z dovolené.*

Je tedy nesporné, že náklady na letenky a příp. zaplacené ubytování je zaměstnavatel
při změně termínu čerpání dovolené, k níž došlo již po koupi zájezdu, povinen nahradit
samotnému zaměstnanci. Ve vztahu k manželce zaměstnance zákoník práce žádný přímý
nárok na náhradu jejích nákladů na takto zmařenou dovolenou nestanoví a tuto problematiku
neřeší ani relevantní judikatura. Dle mého soudu by dle konkrétních okolností bylo
možné uvažovat o žalobě manželky na náhradu újmy, kterou jí zaměstnavatel způsobil
zmařením dovolené v případě, že by změna doby čerpání dovolené nebyla objektivně nutná.
